<h1>O "Promeni"</h1>

Академско позориште Промена основано је у Новом Саду 1978. године од стране студената режије и глуме а уз велику подршку тадашњих професора – Бранка Плеше, Бора Драшковића, Михаља Вирага и других. Званичан почетак рада позоришта је 18. март 1979. Позориште је тада бројало укупно 45 чланова – тринаест редитеља и тридесет два глумца. Иако је основано као професионално позориште оно је покренуто без неопходних материјалних средстава. Тако је позориште Промена је тада била отворена за све који желе да се баве театром, без обзира на то да ли су студенти Академије уметности. Запаженије представе тадашње Промене су: Марио и мађионичар Томаса Мана у режији Милана Белегишанина, Јелка код Иванових Александра Введенског у режији Хариса Пашовића, Столице Ежена Јонеска у режији Слободана Мојака. Представе су бележиле велике успехе на позоришним фестивалима широм Југославије. Позориште Промена било је активно до средине осамдесетих година када престаје са радом због смене генерација студената који нису имали иницијативу да позориште настави са радом.

Академско позориште Промена је поново почело са радом 20. фебруара 2015. године на иницијативу студената драматургије и глуме (Стефана Исаковића, Димитрија Аранђеловића и Душана Вукашиновића). По свом статуту позориште носи назив Уметничко друштво студената драмског департмана Академије уметности. Промена је поново покренута у жељи да студенти драматургије, режије и глуме своје радове ван испита показују и живој публици која је навикнута на садржај помало успаване позоришне сцене у Новом Саду. Циљ садашње Промене је и остваривање сарадње студената свих класа и година студија драмског департмана а у циљу стварања представа које нису предвиђене наставним планом Академије уметности. Стога, досадашња Промена бележи велики број пројеката и копродукција које излазе из оквира студијских програма.
Промена тренутно броји око седамдесет активних чланова, садашњих и свршених студената Академије уметности.

